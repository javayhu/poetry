{
  "content": "玉搔头。是何人敲折，应为节秦讴。棐几朱弦，剪灯雪藕，几回数尽更筹。草草又、一番春梦，梦觉了、风雨楚江秋。却恨闲身，不如鸿雁，飞过妆楼。 \n又是山枯水瘦，叹回肠难贮，万斛新愁。懒复能歌，那堪对酒，物华冉冉都休。江上柳、千丝万缕、恼乱人、更忍凝眸。犹怕月来弄影，莫上帘钩。",
  "dynasty": "宋代",
  "id": 68347,
  "name": "一萼红（和玉霄感旧）",
  "poet": {
    "id": 0,
    "name": "尹济翁",
    "star": 0
  },
  "star": 1,
  "tags": []
}