{
  "content": "小年闲爱春，认得春风意。未有花草时，先醲晓窗睡。 \n霞朝澹云色，霁景牵诗思。渐到柳枝头，川光始明媚。 \n长安车马客，倾心奉权贵。昼夜尘土中，那言早春至。 \n此时我独游，我游有伦次。闲行曲江岸，便宿慈恩寺。 \n扣林引寒龟，疏丛出幽翠。凌晨过杏园，晓露凝芳气。 \n初阳好明净，嫩树怜低庳。排房似缀珠，欲啼红脸泪。 \n新莺语娇小，浅水光流利。冷饮空腹杯，因成日高醉。 \n酒醒闻饭钟，随僧受遗施。餐罢还复游，过从上文记。 \n行逢二月半，始足游春骑。是时春已老，我游亦云既。 \n藤开九华观，草结三条隧。新笋踊犀株，落梅翻蝶翅。 \n名倡绣毂车，公子青丝辔。朝士还旬休，豪家得春赐。 \n提携好音乐，翦铲空田地。同占杏花园，喧阗各丛萃。 \n顾予烦寝兴，复往散憔悴。倦仆色肌羸，蹇驴行跛痹。 \n春衫未成就，冬服渐尘腻。倾盖吟短章，书空忆难字。 \n遥闻公主笑，近被王孙戏。邀我上华筵，横头坐宾位。 \n那知我年少，深解酒中事。能唱犯声歌，偏精变筹义。 \n含词待残拍，促舞递繁吹。叫噪掷投盘，生狞摄觥使。 \n逡巡光景晏，散乱东西异。古观闭闲门，依然复幽閟. \n无端矫情性，漫学求科试。薄艺何足云，虚名偶频遂。 \n拾遗天子前，密奏升平议。召见不须臾，憸庸已猜忌。 \n朝陪香案班，暮作风尘尉。去岁又登朝，登为柏台吏。 \n台官相束缚，不许放情志。寓直劳送迎，上堂烦避讳。 \n分司在东洛，所职尤不易。罚俸得西归，心知受朝庇。 \n常山攻小寇，淮右择良帅。国难身不行，劳生欲何为。 \n吾兄谙性灵，崔子同臭味。投此挂冠词，一生还自恣。",
  "dynasty": "唐代",
  "id": 20623,
  "name": "元和五年予官不了罚俸西归三月六日…怆曩游因投五十韵",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}