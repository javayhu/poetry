{
  "content": "山色沈沈，松烟幂幂。空林之下，盘陀之石。石上有僧， \n结跏横膝。诵白莲经，从旦至夕。左之右之，虎迹狼迹。 \n十片五片，异花狼藉。偶然相见，未深相识。知是古之人， \n今之人，是昙彦，是昙翼？我闻此经有深旨， \n觉帝称之有妙义。合目冥心子细听，醍醐滴入焦肠里。 \n佛之意兮祖之髓，我之心兮经之旨。可怜弹指及举手， \n不达目前今正是。大矣哉，甚奇特，空王要使群生得。 \n光辉一万八千土，土土皆作黄金色。四生六道一光中， \n狂夫犹自问弥勒，我亦当年学空寂，一得无心便休息。 \n今日亲闻诵此经，始觉驴乘匪端的。我亦当年不出户， \n不欲红尘沾步武。今日亲闻诵此经，始觉行行皆宝所。 \n我亦当年爱吟咏，将谓冥搜乱神定。今日亲闻诵此经， \n何妨笔砚资真性。我亦当年狎儿戏，将谓光阴半虚弃。 \n今日亲闻诵此经，始觉聚沙非小事。我昔曾游山与水， \n将谓他山非故里。今日亲闻诵此经，始觉山河无寸地。 \n我昔心猿未调伏，常将金锁虚拘束。今日亲闻诵此经， \n始觉无物为拳拲。师诵此经经一字，字字烂嚼醍醐味。 \n醍醐之味珍且美，不在唇，不在齿，只在劳生方寸里。 \n师诵此经经一句，句句白牛亲动步。白牛之步疾如风， \n不在西，不在东，只在浮生日用中。日用不知一何苦， \n酒之肠，饭之腑，长者扬声唤不回。何异聋，何异瞽， \n世人之耳非不聪，耳聪特向经中聋。世人之目非不明， \n目明特向经中盲。合聪不聪，合明不明，辘轳上下， \n浪死虚生。世人纵识师之音，谁人能识师之心。 \n世人纵识师之形，谁人能识师之名。师名医王行佛令， \n来与众生治心病。能使迷者醒，狂者定，垢者净，邪者正， \n凡者圣。如是则非但天恭敬，人恭敬，亦合龙赞咏， \n鬼赞咏，佛赞咏。岂得背觉合尘之徒，不稽首而归命。",
  "dynasty": "唐代",
  "id": 43919,
  "name": "闻诵《法华经》歌",
  "poet": {
    "id": 0,
    "name": "修雅",
    "star": 0
  },
  "star": 1,
  "tags": []
}