{
  "content": "五岳三光，钟秀气、笃生人杰。天付与、心肠锦绣，精神冰雪。姓字早登龙虎榜，文书夜直丝纶阁。谢君王、特地掇鸾坡，来闽粤。 \n几千顷，恩波阔。十万户，欢声浃。看致君尧舜，归班夔契。谈笑扫清沙漠净，弥缝补就苍天缺。愿年年、长醉腊前春，梅梢月。",
  "dynasty": "宋代",
  "id": 68873,
  "name": "满江红（寿韩尚书）",
  "poet": {
    "id": 0,
    "name": "黄诚之",
    "star": 0
  },
  "star": 1,
  "tags": []
}