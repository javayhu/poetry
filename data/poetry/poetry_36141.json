{
  "content": "姓字看侵尺五天，芳菲占断百花鲜。 \n马嵬好笑当时事，虚赚明皇幸蜀川。 \n金谷园中花正繁，坠楼从道感深恩。 \n齐奴却是来东市，不为红儿死更冤。 \n陷却平阳为小怜，周师百万战长川。 \n更教乞与红儿貌，举国山川不值钱。 \n一曲都缘张丽华，六宫齐唱后庭花。 \n若教比并红儿貌，枉破当年国与家。 \n乐营门外柳如阴，中有佳人画阁深。 \n若是五陵公子见，买时应不啻千金。 \n青丝高绾石榴裙，肠断当筵酒半醺。 \n置向汉宫图画里，入胡应不数昭君。 \n斜凭栏杆醉态新，敛眸微盻不胜春。 \n当时若遇东昏主，金叶莲花是此人。 \n匼匝千山与万山，碧桃花下景长闲。 \n神仙得似红儿貌，应免刘郎忆世间。 \n越山重叠越溪斜，西子休怜解浣纱。 \n得似红儿今日貌，肯教将去与夫差。 \n诏下人间觅好花，月眉云髻选人家。 \n红儿若向当时见，系臂先封第一纱。 \n锋镝纵横不敢看，泪垂玉箸正汍澜。 \n应缘近似红儿貌，始得深宫奉五官。 \n金缕浓薰百和香，脸红眉黛入时妆。 \n当时便向乔家见，未敢将心在窈娘。 \n通宵甲帐散香尘，汉帝精神礼百神。 \n若见红儿醉中态，也应休忆李夫人。 \n拔得芙蓉出水新，魏家公子信才人。 \n若教瞥见红儿貌，不肯留情付洛神。 \n芳姿不合并常人，云在遥天玉在尘。 \n因事爱思荀奉倩，一生闲坐枉伤神。 \n笔底如风思涌泉，赋中休谩说婵娟。 \n红儿若在东家住，不得登墙尔许年。 \n一抹浓红傍脸斜，妆成不语独攀花。 \n当时若是逢韩寿，未必埋踪在贾家。 \n树袅西风日半沉，地无人迹转伤心。 \n阿娇得似红儿貌，不费长门买赋金。 \n五云高捧紫金堂，花下投壶侍玉皇。 \n从到世人都不识，也应知有杜兰香。 \n戏水源头指旧踪，当时一笑也难逢。 \n红儿若为回桃脸，岂比连催举五烽。 \n虢国夫人照夜玑，若为求得与红儿。 \n醉和香态浓春睡，一树繁花偃绣帏。 \n知有持盈玉叶冠，剪云裁月照人寒。 \n若使红儿风帽戴，直使瑶池会上看。 \n明媚何曾让玉环，破瓜年几百花颜。 \n若教貌向南朝见，定却梅妆似等闲。 \n世事悠悠未足称，肯将闲事更争能。 \n自从命向红儿去，不欲留心在裂缯。 \n自隐新从梦里来，岭云微步下阳台。 \n含情一向春风笑，羞杀凡花尽不开。 \n舍却青娥换玉鞍，古来公子苦无端。 \n莫言一匹追风马，天骥牵来也不看。 \n槛外花低瑞露浓，梦魂惊觉晕春容。 \n凭君细看红儿貌，最称严妆待晓钟。 \n薄罗轻剪越溪纹，鸦翅低垂两鬓分。 \n料得相如偷见面，不应琴里挑文君。 \n南国东邻各一时，后来惟有杜红儿。 \n若教楚国宫人见，羞把腰身并柳枝。 \n照耀金钗簇腻鬟，见时直向画屏间。 \n黄姑阿母能判剖，十斛明珠也是闲。 \n轻小休夸似燕身，生来占断紫宫春。 \n汉皇若遇红儿貌，掌上无因著别人。 \n鹦鹉娥如裛露红，镜前眉样自深宫。 \n稍教得似红儿貌，不嫁南朝沈侍中。 \n拟将心地学安禅，争奈红儿笑靥圆。 \n何物把来堪比并，野塘初绽一枝莲。 \n浸草漂花绕槛香，最怜穿度乐营墙。 \n殷勤留滞缘何事，曾照红儿一面妆。 \n雕阴旧俗骋婵娟，有个红儿赛洛川。 \n常笑世人语虚诞，今朝自见火中莲。 \n渡口诸侬乐未休，竟陵西望路悠悠。 \n石城有个红儿貌，两桨无因迎莫愁。 \n谁向深山识大仙，劝人山上引春泉。 \n定知不及红儿貌，枉却工夫溉玉田。 \n倾国倾城总绝伦，红儿花下认真身。 \n十年东北看燕赵，眼冷何曾见一人。 \n今时自是不谙知，前代由来岂见遗。 \n一笑阳城人便惑，何堪教见杜红儿。 \n京口喧喧百万人，竞传河鼓谢星津。 \n柰花似雪簪云髻，今日夭容是后身。 \n青史书时未是真，可能纤手却强秦。 \n再三为谢齐皇后，要解连环别与人。 \n绣帐鸳鸯对刺纹，博山微暖麝微曛。 \n诗成若有红儿貌，悔道当时月坠云。 \n薄粉轻朱取次施，大都端正亦相宜。 \n只如花下红儿态，不藉城中半额眉。 \n妆成浑欲认前朝，金凤双钗逐步摇。 \n未必慕容宫里伴，舞风歌月胜纤腰。 \n琥珀钗成恩正深，玉儿妖惑荡君心。 \n莫教回首看妆面，始觉曾虚掷万金。 \n自有闲花一面春，脸檀眉黛一时新。 \n殷勤为报梁家妇，休把啼妆赚后人。 \n轻梳小髻号慵来，巧中君心不用媒。 \n可得红儿抛醉眼，汉皇恩泽一时回。 \n千里长江旦暮潮，吴都风俗尚纤腰。 \n周郎若见红儿貌，料得无心念小乔。 \n月落潜奔暗解携，本心谁道独单栖。 \n还缘交甫非良偶，不肯终身作羿妻。 \n汉皇曾识许飞琼，写向人间作画屏。 \n昨日红儿花下见，大都相似更娉婷。 \n魏帝休夸薛夜来，雾绡云縠称身裁。 \n红儿秀发君知否，倚槛繁花带露开。 \n晓月雕梁燕语频，见花难可比他人。 \n年年媚景归何处，长作红儿面上春。 \n逗玉溅盆冬殿开，邀恩先赐夜明苔。 \n红儿若是三千数，多少芳心似死灰。 \n画帘垂地紫金床，暗引羊车驻七香。 \n若见红儿此中住，不劳盐筱洒宫廊。 \n苏小空匀一面妆，便留名字在钱塘。 \n藏鸦门外诸年少，不识红儿未是狂。 \n一首长歌万恨来，惹愁漂泊水难回。 \n崔徽有底多头面，费得微之尔许才。 \n昔年黄阁识奇章，爱说真珠似窈娘。 \n若见红儿深夜态，便应休说绣衣裳。 \n凤折莺离恨转深，此身难负百年心。 \n红儿若向隋朝见，破镜无因更重寻。 \n行绾秾云立暗轩，我来犹爱不成冤。 \n当时若见红儿貌，未必邢相有此言。 \n总似红儿媚态新，莫论千度笑争春。 \n任伊孙武心如铁，不办军前杀此人。 \n暖塘争赴荡舟期，行唱菱歌著艳词。 \n为问东山谢丞相，可能诸妓胜红儿。 \n吴兴皇后欲辞家，泽国重台展曙华。 \n今日红儿貌倾国，恐须真宰别开花。 \n陌上行人歌黍离，三千门客欲何之。 \n若教粗及红儿貌，争取楼前斩爱姬。 \n休话如皋一笑时，金髇中臆锦离披。 \n陋容枉把雕弓射，射尽春禽未展眉。 \n长恨西风送早秋，低眉深恨嫁牵牛。 \n若同人世长相对，争作夫妻得到头。 \n谢娘休漫逞风姿，未必娉婷胜柳枝。 \n闻道只因嘲落絮，何曾得似杜红儿。 \n总传桃叶渡江时，只为王家一首诗。 \n今日红儿自堪赋，不须重唱旧来词。 \n巫山洛浦本无情，总为佳人便得名。 \n今日雕阴有神艳，后来公子莫相轻。 \n几抛云髻恨金墉，泪洗花颜百战中。 \n应有红儿些子貌，却言皇后长深宫。 \n倚槛还应有所思，半开东阁见娇姿。 \n可中得似红儿貌，若遇韩朋好杀伊。 \n晓向妆台与画眉，镜中长欲助娇姿。 \n若教得似红儿貌，走马章台任道迟。 \n练得霜华助翠钿，相期朝谒玉皇前。 \n依稀有似红儿貌，方得吹箫引上天。 \n重门深掩几枝花，未胜红儿莫大夸。 \n王相不能探物理，可能虚上短辕车。 \n前代休怜事可奇，后来还出有光辉。 \n争知昼卧纱窗里，不见神人覆玉衣。 \n化羽尝闻赴九天，只疑尘世是虚传。 \n自从一见红儿貌，始信人间有谪仙。 \n从道长陵小市东，巧将花貌占春风。 \n红儿若是同时见，未必伊先入紫宫。 \n人间难免是深情，命断红儿向此生。 \n不似前时李丞相，枉抛才力为莺莺。 \n凤舞香飘绣幕风，暖穿驰道百花中。 \n还缘有似红儿貌，始道迎将入汉宫。 \n休道将军出世才，尽驱诸妓下歌台。 \n都缘没个红儿貌，致使轻教后阁开。 \n冯媛须知住汉宫，将身只是解当熊。 \n不闻有貌倾人国，争得今朝更似红。 \n能将一笑使人迷，花艳何须上大堤。 \n疏属便同巫峡路，洛川真是武陵溪。 \n辞辇当时意可知，宠深还恐宠先衰。 \n若教得似红儿貌，占却君恩自不疑。 \n三吴时俗重风光，未见红儿一面妆。 \n好写妖娆与教看，便应休更话真娘。 \n波平楚泽浸星辰，台上君王宴早春。 \n毕竟章华会中客，冠缨虚绝为何人。 \n红儿不向汉宫生，便使双成谩得名。 \n疑是麻姑恼尘世，暂教微步下层城。 \n天碧轻纱只六铢，宛如含露透肌肤。 \n便教汉曲争明媚，应没心情更弄珠。 \n共嗟含恨向衡阳，方寸花笺寄沈郎。 \n不似红儿些子貌，当时争得少年狂。 \n浅色桃花亚短墙，不因风送也闻香。 \n凝情尽日君知否，还似红儿淡薄妆。 \n火色樱桃摘得初，仙宫只有世间无。 \n凝情尽日君知否，真似红儿口上朱。 \n宿雨初晴春日长，入帘花气静难忘。 \n凝情尽日君知否，真似红儿舞袖香。 \n初月纤纤映碧池，池波不动独看时。 \n凝情尽日君知否，真似红儿罢舞眉。 \n浓艳浓香雪压枝，袅烟和露晓风吹。 \n红儿被掩妆成后，含笑无人独立时。 \n楼上娇歌袅夜霜，近来休数踏歌娘。 \n红儿谩唱伊州遍，认取轻敲玉韵长。 \n金粟妆成扼臂环，舞腰轻薄瑞云间。 \n红儿生在开元末，羞杀新丰谢阿蛮。 \n君看红儿学醉妆，夸裁宫襭砑裙长。 \n谁能更把闲心力，比并当时武媚娘。 \n栀子同心裛露垂，折来深恐没人知。 \n花前醉客频相问，不赠红儿赠阿谁。 \n云间翡翠一双飞，水上鸳鸯不暂离。 \n写向人间百般态，与君题作比红诗。 \n旧恨长怀不语中，几回偷泣向春风。 \n还缘不及红儿貌，却得生教入楚宫。 \n一舸春深指鄂君，好风从度水成纹。 \n越人若见红儿貌，绣被应羞彻夜薰。 \n花落尘中玉堕泥，香魂应上窈娘堤。 \n欲知此恨无穷处，长倩城乌夜夜啼。",
  "dynasty": "唐代",
  "id": 36141,
  "name": "比红儿诗",
  "poet": {
    "desc": "[唐]（约公元八七四年在世）字不详，台州人。生卒年均不详，约唐僖宗乾符初前后在世。词藻富赡，与隐、邺齐名，世号“三罗”。累举不第。广明乱后，去从鄜州李孝恭。为人狂宕无检束。籍中有善歌妓杜红儿，虬令之歌，赠以彩。孝恭以红儿已为副戎所聘，不令受。虬怒，拂衣起；明日，手刃杀之。孝恭坐以罪，会遇赦释之。虬追念红儿之冤，于是取古之美女，有姿艳才德者，作绝句一百首，以比红儿，名曰《比红儿诗》。盛传于世。",
    "id": 1406,
    "name": "罗虬",
    "star": 0
  },
  "star": 2,
  "tags": []
}