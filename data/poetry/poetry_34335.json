{
  "content": "魏中义士有冯燕，游侠幽并最少年。避仇偶作滑台客， \n嘶风跃马来翩翩。此时恰遇莺花月，堤上轩车昼不绝。 \n两面高楼语笑声，指点行人情暗结。掷果潘郎谁不慕， \n朱门别见红妆露。故故推门掩不开，似教欧轧传言语。 \n冯生敲镫袖笼鞭，半拂垂杨半惹烟。树间春鸟知人意， \n的的心期暗与传。传道张婴偏嗜酒，从此香闺为我有。 \n梁间客燕正相欺，屋上鸣鸠空自斗。婴归醉卧非仇汝， \n岂知负过人怀惧。燕依户扇欲潜逃，巾在枕傍指令取。 \n谁言狼戾心能忍，待我情深情不隐。回身本谓取巾难， \n倒柄方知授霜刃。凭君抚剑即迟疑，自顾平生心不欺。 \n尔能负彼必相负，假手他人复在谁？窗间红艳犹可掬， \n熟视花钿情不足。唯将大义断胸襟，粉颈初回如切玉。 \n凤凰钗碎各分飞，怨魄娇魂何处追，凌波如唤游金谷， \n羞彼揶揄泪满衣。新人藏匿旧人起，白昼喧呼骇邻里。 \n诬执张婴不自明，贵免生前遭考捶。官将赴市拥红尘， \n掉臂人来擗看人。传声莫遣有冤滥，盗杀婴家即我身。 \n初闻僚吏翻疑叹，呵叱风狂词不变。缧囚解缚犹自疑， \n疑是梦中方脱免。未死劝君莫浪言，临危不顾始知难。 \n已为不平能割爱，更将身命救深冤。白马贤侯贾相公， \n长悬金帛募才雄。拜章请赎冯燕罪，千古三河激义风。 \n黄河东注无时歇，注尽波澜名不灭。为感词人沈下贤， \n长歌更与分明说。此君精爽知犹在，长与人间留炯诫。 \n铸作金燕香作堆，焚香酬酒听歌来。",
  "dynasty": "唐代",
  "id": 34335,
  "name": "冯燕歌（一作沈下贤诗）",
  "poet": {
    "desc": "司空图（837～908）晚唐诗人、诗论家。字表圣，自号知非子，又号耐辱居士。祖籍临淮（今安徽泗县东南），自幼随家迁居河中虞乡（今山西永济）。唐懿宗咸通十年（869年）应试，擢进士上第，天复四年（904年），朱全忠召为礼部尚书，司空图佯装老朽不任事，被放还。后梁开平二年（908年），唐哀帝被弑，他绝食而死，终年七十二岁。司空图成就主要在诗论，《二十四诗品》为不朽之作。《全唐诗》收诗三卷。",
    "id": 163,
    "image": "https://raw.githubusercontent.com/hujiaweibujidao/poetry/master/image/image_163.jpg",
    "name": "司空图",
    "star": 0
  },
  "star": 2,
  "tags": []
}