{
  "content": "高松多悲风，萧萧清且哀。南山接幽垄，幽垄空崔嵬。 \n白日徒昭昭，不照长夜台。虽知生者乐，魂魄安能回。 \n况复念所亲，恸哭心肝摧。恸哭更何言，哀哉复哀哉。 \n神仙不可学，形化空游魂。白日非我朝，青松为我门。 \n虽复隔幽显，犹知念子孙。何以遣悲惋，万物归其根。 \n寄语世上人，莫厌临芳尊。庄生问枯骨，三乐成虚言。",
  "dynasty": "唐代",
  "id": 45981,
  "name": "诗二首",
  "poet": {
    "id": 0,
    "name": "虎丘石壁鬼",
    "star": 0
  },
  "star": 2,
  "tags": []
}