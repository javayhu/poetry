{
  "content": "昔人恣探讨，飞流称石门。安知郡城侧，别有神泉源。 \n疏凿意大禹，勤求闻轩辕。悠悠几千岁，翳荟群木繁。 \n奇状出蔽蔓，胜概毕讨论。沿崖百丈落，奔注当空翻。 \n下如散雨足，上拟屯云根。变态凡几处，静神竟朝昏。 \n渴贤寄珠玉，受馥寻兰荪。萝茑罥紫绶，岩隈驻朱轓. \n方思谢康乐，好事名空存。",
  "dynasty": "唐代",
  "id": 47002,
  "name": "奉和郎中游仙山四瀑布兼寄李吏部、包秘监判官",
  "poet": {
    "id": 0,
    "name": "孟翔",
    "star": 0
  },
  "star": 1,
  "tags": []
}