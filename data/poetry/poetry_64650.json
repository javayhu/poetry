{
  "content": "升平无际。庆八载相业，君臣鱼水。镇抚风棱，调燮精神，合是圣朝房魏。凤山政好，还被画毂朱轮催起。按锦辔。映玉带金鱼，都人争指。 \n丹陛。常注意。追念裕陵，元佐今无几。绣衮香浓，鼎槐风细。荣耀满门朱紫。四方具瞻师表，尽道一夔足矣。运化笔，又管领年年，烘春桃李。",
  "dynasty": "宋代",
  "id": 64650,
  "name": "喜迁莺",
  "poet": {
    "id": 0,
    "name": "江汉",
    "star": 0
  },
  "star": 1,
  "tags": []
}