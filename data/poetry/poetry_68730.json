{
  "content": "一骑飞来速。报平山、将颁凤检，宠分符竹。自是平淮勋名在，姓字屏风纪录。正欲革、潢池风俗。古括久思贤太守，待东山、一起苍生福。唐李段，追芳躅。 \n横舟竹下凭青鹿。庆生朝、称觞蔼蔼，履珠簪玉。争奈回溪民望切，计日带牛佩犊。便合早、秣驺脂毂。圣眷处公犹未惬，俟朱幡、才下锋车趣。符已兆，台星六。",
  "dynasty": "宋代",
  "id": 68730,
  "name": "贺新凉（寿处州刘守）",
  "poet": {
    "id": 0,
    "name": "石麟",
    "star": 0
  },
  "star": 1,
  "tags": []
}