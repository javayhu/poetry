{
  "content": "君不见宜春苑中九华殿，飞阁连连直如发。 \n白日全含朱鸟窗，流云半入苍龙阙。宫中彩女夜无事， \n学凤吹箫弄清越。珠帘北卷待凉风，绣户南开向明月。 \n忽闻天子忆蛾眉，宝凤衔花揲两螭。传声走马开金屋， \n夹路鸣环上玉墀。长乐彤庭宴华寝，三千美人曳花锦。 \n灯前含笑更罗衣，帐里承恩荐瑶枕。不意君心半路回， \n求仙别作望仙台。琳琅禁闼遥相忆，紫翠岩房昼不开。 \n欲向人间种桃实，先从海底觅蓬莱。蓬莱可求不可上， \n孤舟缥缈知何往。黄金作盘铜作茎，青天白露掌中擎。 \n王母嫣然感君意，云车羽旆欲相迎。飞廉观前空怨慕， \n少君何事须相误。一朝埋没茂陵田，贱妾蛾眉不重顾。 \n宫车晚出向南山，仙卫逶迤去不还。朝晡泣对麒麟树， \n树下苍苔日渐斑。人生百年夜将半，对酒长歌莫长叹。 \n情知白日不可私，一死一生何足算。",
  "dynasty": "唐代",
  "id": 7205,
  "name": "古蛾眉怨",
  "poet": {
    "desc": "王翰，唐代边塞诗人。字子羽，并州晋阳（今山西太原市）人，著名诗人。王翰这样一个有才气的诗人，其集不传。其诗载于《全唐诗》的，仅有14首。闻一多先生《唐诗大系》定王翰生卒年为公元687至726年，并未提出确切的材料依据。",
    "id": 45,
    "image": "https://raw.githubusercontent.com/hujiaweibujidao/poetry/master/image/image_45.jpg",
    "name": "王翰",
    "star": 0
  },
  "star": 5,
  "tags": []
}