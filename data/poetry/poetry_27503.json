{
  "content": "高文会隋季，提剑徇天意。扶持万代人，步骤三皇地。 \n圣云继之神，神仍用文治。德泽酌生灵，沉酣薰骨髓。 \n旄头骑箕尾，风尘蓟门起。胡兵杀汉兵，尸满咸阳市。 \n宣皇走豪杰，谈笑开中否。蟠联两河间，烬萌终不弭。 \n号为精兵处，齐蔡燕赵魏。合环千里疆，争为一家事。 \n逆子嫁虏孙，西邻聘东里。急热同手足，唱和如宫徵。 \n法制自作为，礼文争僭拟。压阶螭斗角，画屋龙交尾。 \n署纸日替名，分财赏称赐。刳隍by万寻，缭垣叠千雉。 \n誓将付孱孙，血绝然方已。九庙仗神灵，四海为输委。 \n如何七十年，汗赩含羞耻。韩彭不再生，英卫皆为鬼。 \n凶门爪牙辈，穰穰如儿戏。累圣但日吁，阃外将谁寄。 \n屯田数十万，堤防常慑惴。急征赴军须，厚赋资凶器。 \n因隳画一法，且逐随时利。流品极蒙尨，网罗渐离弛。 \n夷狄日开张，黎元愈憔悴。邈矣远太平，萧然尽烦费。 \n至于贞元末，风流恣绮靡。艰极泰循来，元和圣天子。 \n元和圣天子，英明汤武上。茅茨覆宫殿，封章绽帷帐。 \n伍旅拔雄儿，梦卜庸真相。勃云走轰霆，河南一平荡。 \n继于长庆初，燕赵终舁襁。携妻负子来，北阙争顿颡。 \n故老抚儿孙，尔生今有望。茹鲠喉尚隘，负重力未壮。 \n坐幄无奇兵，吞舟漏疏网。骨添蓟垣沙，血涨滹沱浪。 \n只云徒有征，安能问无状。一日五诸侯，奔亡如鸟往。 \n取之难梯天，失之易反掌。苍然太行路，翦翦还榛莽。 \n关西贱男子，誓肉虏杯羹。请数系虏事，谁其为我听。 \n荡荡乾坤大，曈曈日月明。叱起文武业，可以豁洪溟。 \n安得封域内，长有扈苗征。七十里百里，彼亦何尝争。 \n往往念所至，得醉愁苏醒。韬舌辱壮心，叫阍无助声。 \n聊书感怀韵，焚之遗贾生。",
  "dynasty": "唐代",
  "id": 27503,
  "name": "感怀诗一首（时沧州用兵）",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 1,
  "tags": []
}