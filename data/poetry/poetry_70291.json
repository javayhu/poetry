{
  "content": "寄中寄情\n镜中两鬓皤然矣，心头一点愁而已。清瘦仗谁医？羁情只自知。\n【月照庭】半纸功名，断送关山。云渺渺，草凄凄。小楼风，重门月，应盼人归。归心急，去路迷。\n【喜春来】家书端可驱邪祟，乡梦真堪疗客饥。眼前百事与心违，不投机，除赖酒支持。\n【高过金盏儿】举金杯，倒金杯，金杯未倒心先醉，酒醒时候更凄凄。情似织，招揽下相思无尽期，告他谁？\n【牡丹春】忽听楼头更漏催，别凤又孤栖。暂朦胧枕上重欢会，梦惊回，又是一别离。\n【醉高歌】客窗夜永岑寂，有多少孤眠况味。欲修锦字凭谁寄？报与些凄凉事实。\n【尾】披衣强拈纸与笔，奈心绪烦多书万一。欲向芳卿行诉些憔悴，笔尖头陶写哀情，纸面上敷陈怨气。待写个平安字样，都是俺虚脾拍塞。一封愁信息，向银台畔读不去也伤悲。蜡炬行明知人情意，也垂下数行红泪。",
  "dynasty": "元代",
  "id": 70291,
  "name": "【正宫】菩萨蛮",
  "poet": {
    "desc": "侯正卿，名克中，号艮斋先生，真写（今河北正定县）人。约生於元太宗三年至九年之间，年九十馀卒。幼年丧明，听人诵书，即能悉记。稍大，习词章，自谓不学可造诣，既而悔之。所作杂剧一种，今佚，散曲今存套数二，残曲一。",
    "id": 1530,
    "name": "侯正卿",
    "star": 0
  },
  "star": 1,
  "tags": []
}