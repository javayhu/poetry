{
  "content": "儒服山东士，衡门洛下居。风尘游上路，简册委空庐。 \n戎马生郊日，贤人避地初。窜身初浩荡，投迹岂踌躇。 \n翠羽怜穷鸟，琼枝顾散樗。还令亲道术，倒欲混樵渔。 \n敝缊袍多补，飞蓬鬓少梳。诵诗陪贾谊，酌酒伴应璩。 \n鹤膝兵家备，凫茨俭岁储。泊舟依野水，开径接园蔬。 \n暂阅新山泽，长怀故里闾。思贤乘朗月，览古到荒墟。 \n在竹惭充箭，为兰幸免锄。那堪闻相府，更遣诣公车。 \n蹇足终难进，颦眉竟未舒。事从因病止，生寄负恩馀。 \n不见神仙久，无由鄙吝祛。帝庭张礼乐，天阁绣簪裾。 \n日色浮青琐，香烟近玉除。神清王子敬，气逐马相如。 \n铜漏时常静，金门步转徐。唯看五字表，不记八行书。 \n宿昔投知己，周旋谢起予。只应高位隔，讵是故情疏。 \n为报周多士，须怜楚子虚。一身从弃置，四节苦居诸。 \n柳发三条陌，花飞六辅渠。灵盘浸沆瀣，龙首映储胥。 \n北海樽留客，西江水救鱼。长安同日远，不敢咏归欤。",
  "dynasty": "唐代",
  "id": 15688,
  "name": "早春书事奉寄中书李舍人",
  "poet": {
    "desc": "张南史，字季直，幽州人。好弈棋。其后折节读书，遂入诗境，以试参军。避乱，居扬州。再召，未赴而卒。代表作有《同韩侍郎秋朝使院》、《寄中书李舍人》、《殷卿宅夜宴》、《春日道中寄孟侍御》、《江北春望赠皇甫补阙》等，其中以前六首咏物诗最有特色。",
    "id": 2923,
    "name": "张南史",
    "star": 0
  },
  "star": 1,
  "tags": []
}