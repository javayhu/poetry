{
  "content": "公有仙姿，苍松野鹤，落落昂昂。论法主长生，仍须极贵，云台绛阙，都许尚羊。更忆当年，而今时候，一念功名下帝旁。天分付，使人间草木，尽有春香。 \n\n人知相法奇庞。又那识、阴功事更长。算毗陵荒政，江东风采，忠文典则，凛凛生光。再岁秦淮，觚棱入梦，帷幄从来在庙堂。公归去，好平心献替，人望时康。\n\n",
  "dynasty": "宋代",
  "id": 69020,
  "name": "沁园春（寿王运使）",
  "poet": {
    "id": 0,
    "name": "程必",
    "star": 0
  },
  "star": 1,
  "tags": []
}