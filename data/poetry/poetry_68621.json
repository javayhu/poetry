{
  "content": "武夷一片闲云，被风吹落清原顶。溪梅馥馥、飞来相傍，不嫌凄冷。瓦斧争鸣，丝桐一曲，满城倾听。奈阳春未了，骊驹已驾，桐阴底、梦魂醒。 \n何限吟笺赋笔，甚乡心、分却清兴。鳌峰胜处，遥知风月，属谁管领。邂逅何时，无穷事业，有穷光景。但相期、不负初心，此外分、皆前定。",
  "dynasty": "宋代",
  "id": 68621,
  "name": "水龙吟（送人归武夷）",
  "poet": {
    "id": 0,
    "name": "王槐建",
    "star": 0
  },
  "star": 2,
  "tags": []
}