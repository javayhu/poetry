{
  "content": "祥云笼昼。正梅花弄粉，岁寒时候。长记今朝，瑶台仙子，降作人间明秀。四德生来全备，绿鬓年年依旧。更满目，儿妇儿孙，林罗前后。\n知否。笙歌奏。去岁芳筵，好事今年又。寿烛高烧，寿词齐唱，满劝长生酒。元自荣华富贵，况复康宁福寿。愿此去，等鹤算龟龄，天长地久。",
  "dynasty": "宋代",
  "id": 66468,
  "name": "喜迁莺（寿令人）",
  "poet": {
    "id": 0,
    "name": "刘仙伦",
    "star": 0
  },
  "star": 1,
  "tags": []
}