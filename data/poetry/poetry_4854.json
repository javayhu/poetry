{
  "content": "亭亭峄阳树，落落千万寻。独抱出云节，孤生不作林。 \n影摇绿波水，彩绚丹霞岑。直干思有托，雅志期所任。 \n匠者果留盼，雕斫为雅琴。文以楚山玉，错以昆吾金。 \n虬凤吐奇状，商徵含清音。清音雅调感君子， \n一抚一弄怀知己。不知钟期百年馀，还忆朝朝几千里。 \n马卿台上应芜没，阮籍帷前空已矣。山情水意君不知， \n拂匣调弦为谁理。调弦拂匣倍含情，况复空山秋月明。 \n陇水悲风已呜咽，离鹍别鹤更凄清。将军塞外多奇操， \n中散林间有正声。正声谐风雅，欲竟此曲谁知者。 \n自言幽隐乏先容，不道人物知音寡。谁能一奏和天地， \n谁能再抚欢朝野。朝野欢娱乐未央，车马骈阗盛彩章。 \n岁岁汾川事箫鼓，朝朝伊水听笙簧。窈窕楼台临上路， \n妖娆歌舞出平阳。弹弦本自称仁祖，吹管由来许季长。 \n犹怜雅歌淡无味，渌水白云谁相贵。还将逸词赏幽心， \n不觉繁声论远意。传闻帝乐奏钧天，傥冀微躬备五弦。 \n愿持东武宫商韵，长奉南熏亿万年。",
  "dynasty": "唐代",
  "id": 4854,
  "name": "雅琴篇",
  "poet": {
    "desc": "司马逸客，则天朝，尝从相王北征。李乂有诗送之，称为员外。",
    "id": 2472,
    "name": "司马逸客",
    "star": 0
  },
  "star": 1,
  "tags": []
}