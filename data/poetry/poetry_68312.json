{
  "content": "坠叶窥檐语。风帘薄，递来幽恨无数。牙签倦展，银缸细剔，悄然归旅。声传漏阁偏长，更奈向、潇潇乱雨。想近日，舞袖翻云，吟笺度雪谁顾。 \n当时翠缕吹花，东城绣陌，双燕何许。香罗唾碧，睛纱印粉，甚缘重睹。蓝桥镇隔芳梦，念骑省、悲秋漫赋。待倚阑，或遇宾鸿，殷勤寄与。",
  "dynasty": "宋代",
  "id": 68312,
  "name": "宴清都",
  "poet": {
    "id": 0,
    "name": "黄廷璹",
    "star": 0
  },
  "star": 1,
  "tags": []
}