{
  "content": "名节本来重，轩冕亦何轻。人间儿戏，刚自指点客星明。黄屋龙旂九仞，苍石渔丝千尺，谁辱又谁荣。会得傥来意，方识古交情。 \n想当时，奇男子，汉真人。龙潜豹隐，胸中同是一经纶。公办中兴事业，我向沧浪学钓，各自寄吾真。谁信往来客，千古诵清名。",
  "dynasty": "宋代",
  "id": 68947,
  "name": "水调歌头",
  "poet": {
    "desc": "张嗣初，贞元八年进士。",
    "id": 1788,
    "name": "张嗣初",
    "star": 0
  },
  "star": 1,
  "tags": []
}