{
  "content": "富敌陶猗，才卑贾马，气吞曹刘。更妓娱安石，东山名胜，樽盈文举，北海风流。事冷千年，身兼八子，豪举伊谁与匹俦。应还笑，为天将降任，未欲东周。 \n优游。宁久淹留。管蓬矢桑弧志早酬。有棠棣联芳，庭萱不老，砌兰擢秀，蟾桂传秋。要颂椿龄，若将柏叶，婢膝奴颜应合羞。直须是，功名期会，同跨鳌头。",
  "dynasty": "宋代",
  "id": 66983,
  "name": "沁园春（为友人寿）",
  "poet": {
    "id": 0,
    "name": "程正同",
    "star": 0
  },
  "star": 1,
  "tags": []
}