{
  "content": "拜新月，拜月出堂前。暗魄初笼桂，虚弓未引弦。拜新月， \n拜月妆楼上。鸾镜始安台，蛾眉已相向。拜新月， \n拜月不胜情，庭花风露清。月临人自老，人望月长明。 \n东家阿母亦拜月，一拜一悲声断绝。昔年拜月逞容辉， \n如今拜月双泪垂。回看众女拜新月，却忆红闺年少时。",
  "dynasty": "唐代",
  "id": 42637,
  "name": "拜新月",
  "poet": {
    "id": 0,
    "name": "张夫人",
    "star": 0
  },
  "star": 3,
  "tags": []
}