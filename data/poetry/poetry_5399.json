{
  "content": "涛来势转雄，猎猎驾长风。雷震云霓里，山飞霜雪中。 \n激流起平地，吹涝上侵空。翕辟乾坤异，盈虚日月同。 \n艅艎从陆起，洲浦隔阡通。跳沫喷岩翠，翻波带景红。 \n怒湍初抵北，却浪复归东。寂听堪增勇，晴看自发蒙。 \n伍生传或谬，枚叟说难穷。来信应无已，申威亦匪躬。 \n冲腾如决胜，回合似相攻。委质任平视，谁能涯始终。",
  "dynasty": "唐代",
  "id": 5399,
  "name": "樟亭观涛",
  "poet": {
    "id": 0,
    "name": "宋昱",
    "star": 0
  },
  "star": 1,
  "tags": []
}