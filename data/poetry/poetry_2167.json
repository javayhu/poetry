{
  "content": "二华连陌塞，九陇统金方。奥区称富贵，重险擅雄强。 \n龙飞灞水上，凤集岐山阳。神皋多瑞迹，列代有兴王。 \n我后膺灵命，爰求宅兹土。宸居法太微，建国资天府。 \n玄风叶黎庶，德泽浸区宇。醒醉各相扶，讴歌从圣主。 \n南登少陵岸，还望帝城中。帝城何郁郁，佳气乃葱葱。 \n金凤凌绮观，璇题敞兰宫。复道东西合，交衢南北通。 \n万国朝前殿，群公议宣室。鸣佩含早风，华蝉曜朝日。 \n柏梁宴初罢，千钟欢未毕。端拱肃岩廊，思贤听琴瑟。 \n逶迤万雉列，隐轸千闾布。飞甍夹御沟，曲台临上路。 \n处处歌钟鸣，喧阗车马度。日落长楸间，含情两相顾。 \n是月冬之季，阴寒昼不开。惊风四面集，飞雪千里回。 \n狐白登廊庙，牛衣出草莱。讵知韩长孺，无复重然灰。",
  "dynasty": "唐代",
  "id": 2167,
  "name": "和洗掾登城南坂望京邑",
  "poet": {
    "desc": "袁朗，雍州长安人。勤学，好属文。在南朝陈时释褐秘书郎，甚为江总所重。尝制千字诗，当时以为盛作。陈后主召入禁中，使为月赋，染翰立成。迁太子洗马。仕隋，为仪曹郎。唐朝初年，授齐王文学，转给事中。贞观初年逝世。唐太宗称其谨厚，悼惜之。集十四卷，今存诗四首。",
    "id": 1015,
    "name": "袁朗",
    "star": 0
  },
  "star": 1,
  "tags": []
}