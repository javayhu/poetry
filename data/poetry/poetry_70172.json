{
  "content": "春风花草香，迟日江山丽。万紫千红，总是伤情处。恹恹为伊，愁怀为伊。\n只听得管声，管声喧天地，总有笙歌不入愁耳。见莺花憔悴，杜鹃语声悲。梅子\n心酸柳皱眉。一春鱼雁无消息。闪得似雨打梨花珠泪垂，空房独守，此情为谁？\n冷落闲庭院，暮雨潇潇郎未归。\n　　炎天夏日长，渐觉熏风细。避暑凉亭，闷把阑干倚。游鱼顺水，鸳鸯戏水。\n鸳鸯本是，本是飞禽性，养杀终须不到奴根底。好难消遣，闷下几盘棋。强饮消\n愁酒数杯，一时饮得醺醺醉。尤恐灯昏郎未归，瑶琴再理，知音有几？欲抚相思\n调，叶满池塘夏至时。\n　　金风暑渐消，不觉新秋至。掇起酒钟儿，少个人陪侍。君家命里，奴家命里。\n促织聒得，聒得奴心碎，一迷埋怨到说奴不是。把情书来写，寄与我郎知。休负\n橙黄橘绿时，一秋好景君须记。闪得似南来孤雁飞，闲愁闲闷，管他甚的。最苦\n伤情处，雨打梧桐叶落时。\n　　朔风早凛咧欲把寒衣寄。寄与远征郎，恐不到根底。君冷自知，奴冷自知。\n雪花下得、下得纷纷细，冻损儿夫谁与奴为美。画堂人静，数尽更移。拨尽寒炉\n一夜灰，冷清清不见郎回日。忽听得门外敲骏马嘶，多情来至，心欢意喜，欲把\n银照，尤恐相逢是梦里。",
  "dynasty": "元代",
  "id": 70172,
  "name": "【南吕】七贤过关　四时思情",
  "poet": {
    "id": 0,
    "name": "未知作者",
    "star": 0
  },
  "star": 1,
  "tags": []
}