{
  "content": "天地本无际，南北竟谁分。楼前多景，中原一恨杳难论。却似长江万里，忽有孤山两点，点破水晶盆。为借鞭霆力，驱去附昆仑。 \n\n望淮阴，兵冶处，俨然存。看来天意，止欠士雅与刘琨。三拊当时顽石，唤醒隆中一老，细与酌芳尊。孟夏正须雨，一洗北尘昏。\n\n",
  "dynasty": "宋代",
  "id": 69013,
  "name": "水调歌头（登甘露寺多景楼望淮有感）",
  "poet": {
    "id": 0,
    "name": "程必",
    "star": 0
  },
  "star": 5,
  "tags": []
}