{
  "content": "稽山春晚\n若耶溪边路，四山环翠微，春去人间总不知。莺乱啼，满川烟树迷。先生醉，葛洪丹井西。\n春晚\n惜花人何处？落红春又残，倚遍危楼十二阑。弹，泪痕罗袖斑。江南岸，夕阳山外山。\n醒吟斋\n老翁独醒处，半云高卧斋，雨过松根长嫩苔、栽，菊花依旧开。青山怪，白云归去来。\n偕王公实寻梅\n浩然英雄气，塞乎天地间，破帽西风雪满山。顽，探梅千百番。家童懒，灞桥驴背叛。\n秋望二首\n杨柳沙头树，琵琶江上舟，雁去衡阳水自流。愁，玉人休倚楼。黄花瘦，晓霜红叶秋。\n信远江南雁，望穷云外山，罗帕香残粉泪干。闲，倚遍十二阑。黄花慢，桂香秋雨寒。\n雪夜\n犬吠村居静，鹤眠诗梦清，老树冰花结水精。明，月临不夜城。扁舟兴，小窗何处灯？\n金华洞中\n竹暖鹤梳翅，树香鹿养茸，好景神仙图画中。通，好山无数重。桃源洞，绿波随落红。\n佛会二首\n水月观音相，海云狮子床，讲下飞花古树苍。凉，紫檀小殿香。天仙降，对骑金凤凰。\n舞月狮王喜，献花猿臂长，何处青山不道场？凉，宝瓶甘露浆。方池上，白莲秋水香。\n湖上书事三首\n玉手银丝鲙，翠裙金缕纱，席上相逢可喜煞。插，一枝茉莉花。题诗罢，醉眠沽酒家。\n六月芭蕉雨，两湖杨柳风，茶灶诗瓢随老翁。红，藕花香座中。笛三弄，鹤鸣来半空。\n竹枕芦花被，草衣荷叶巾，一棹烟波湖上春。真，神仙身外身。蓬莱近，紫箫吹风云。\n春思\n象管鸳鸯字，锦筝搭凤丝，何处风流马上儿？思，那回春幕时。别离事，带花折柳枝。\n游仙\n桂影黄金树，帝乡白玉京，梦断钧大月正明。听，粉筝江上声。游仙兴，落花香洞庭。\n别后\n翠被梦中梦，雁书来处来，秋水芙蓉花又开。猜，瘦云憁玉钗。人何在？月明闲风台。\n感兴\n野唱敲牛角，大功悬虎头，一剑能成万户侯。愁，黄沙白髑髅。成名后，五湖寻钓舟。\n阅武为李正则赋\n雁翅银枪队，虎皮铁马群，画鼓三声江上村。屯，半千存孝军。梅花引，绣旗杨柳春。\n闰怨\n宝鉴残妆景，帕罗新泪痕，又见梨花雨打门。因，玉奴心上人。无音信，倚阑看暮云。",
  "dynasty": "元代",
  "id": 70223,
  "name": "【南吕】金字经_稽山春晚若",
  "poet": {
    "desc": "张可久（约1270～1348以后）字小山（一说名伯远，字可久，号小山）（《尧山堂外纪》）；一说名张可久肖像（林晋生作）可久，字伯远，号小山（《词综》）；又一说字仲远，号小山（《四库全书总目提要》），庆元（治所在今浙江宁波鄞县）人，元朝重要散曲家，剧作家，与乔吉并称“双壁”，与张养浩合为“二张”。",
    "id": 394,
    "image": "https://raw.githubusercontent.com/hujiaweibujidao/poetry/master/image/image_394.jpg",
    "name": "张可久",
    "star": 0
  },
  "star": 2,
  "tags": []
}