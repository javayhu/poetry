{
  "content": "道格天渊，令行海岳，凛然名德尊崇。云烟千里，分付笑谈中。川后波神效职，潮声细、一鉴涵空。风樯便，蛮珠贾舶，累译更遥通。 \n雍容。廊庙手，蓍龟先见，日月精忠。自丛机初解，眷渥尤隆。共道奇庞福艾，衮衣到，宁久居东。谯门晓，高牙大纛，辉映醉颜红。",
  "dynasty": "宋代",
  "id": 67980,
  "name": "满庭芳",
  "poet": {
    "id": 0,
    "name": "丁无悔",
    "star": 0
  },
  "star": 1,
  "tags": []
}