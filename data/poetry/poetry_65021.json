{
  "content": "爽气西来，玉削群峰，千杉万松。望疏林清旷，晴烟紫翠，雪边回棹，柳外闻钟。夜月琼田，夕阳金界，倒影楼台表里空。桥阴曲，是旧来忠定，手种芙蓉。 \n仙翁。心事谁同。付鱼鸟相望一笑中。向月梅香底，招邀和靖，云山高处，问讯梁公。物象搜奇，风流怀古，消得文章万丈虹。沉吟久，想依春树，人在江东。",
  "dynasty": "宋代",
  "id": 65021,
  "name": "沁园春（题西宗云山楼）",
  "poet": {
    "id": 0,
    "name": "刘镇",
    "star": 0
  },
  "star": 1,
  "tags": []
}