{
  "content": "半秋初入中旬夜，已向阶前守月明。 \n从未圆时看却好，一分分见傍轮生。 \n乱云遮却台东月，不许教依次第看。 \n莫为诗家先见镜，被他笼与作艰难。 \n今夜月明胜昨夜，新添桂树近东枝。 \n立多地湿舁床坐，看过墙西寸寸迟。 \n月似圆来色渐凝，玉盆盛水欲侵棱。 \n夜深尽放家人睡，直到天明不炷灯。 \n合望月时常望月，分明不得似今年。 \n仰头五夜风中立，从未圆时直到圆。",
  "dynasty": "唐代",
  "id": 16135,
  "name": "和元郎中从八月十二至十五夜玩月五首",
  "poet": {
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。",
    "id": 482,
    "image": "https://raw.githubusercontent.com/hujiaweibujidao/poetry/master/image/image_482.jpg",
    "name": "王建",
    "star": 0
  },
  "star": 1,
  "tags": []
}