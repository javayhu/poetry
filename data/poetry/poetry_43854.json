{
  "content": "陇西辉用真才子，搜奇探险无伦比。笔下铦磨巨阙锋， \n胸中静滟西江水。哀弦古乐清人耳，月露激寒哭秋鬼。 \n苔地无尘到晓吟，杉松老叶风干起。十轴示余三百篇， \n金碧烂光烧蜀笺。雄芒逸气测不得，使我踯躅成狂颠。 \n大郊远阔空无边，凝明淡绿收馀烟。旷怀相对景何限， \n落日乱峰青倚天。又惊大舶帆高悬，行涛劈浪凌飞仙。 \n回首瞥见五千仞，扑下香炉瀑布泉。何事古人夸八斗， \n焉敢今朝定妍丑。飒风驱雷暂不停，始向场中称大手。 \n骏如健鹘鹗与雕，拏云猎野翻重霄。狐狸窜伏不敢动， \n却下双鸣当迅飙。愁如湘灵哭湘浦，咽咽哀音隔云雾。 \n九嶷深翠转巍峨，仙骨寒消不知处。清同野客敲越瓯， \n丁当急响涵清秋。鸾雏相引叫未定，霜结夜阑仍在楼。 \n高若太空露云物，片白激青皆仿佛。仙鹤闲从净碧飞， \n巨鳌头戴蓬莱出。前辈歌诗惟翰林，神仙老格何高深。 \n鞭驰造化绕笔转，灿烂不为酸苦吟。梦乘明月清沈沈， \n飞到天台天姥岑。倾湖涌海数百字，字字不朽长摐金。 \n此日多君可俦侣，堆珠叠玑满玄圃。终日并辔游昆仑， \n十二楼中宴王母。",
  "dynasty": "唐代",
  "id": 43854,
  "name": "赠李粲秀才（字辉用）",
  "poet": {
    "desc": "僧鸾，少有逸才，不事拘检。谒薛能尚书，以其颠率，令之出家。后入京，为文章供奉，赐紫。或云即鲜于凤。诗二首。",
    "id": 2816,
    "name": "僧鸾",
    "star": 0
  },
  "star": 1,
  "tags": []
}