{
  "content": "边头大将差健卒，入抄禽生快于鹘。但逢赪面即捉来， \n半是边人半戎羯。大将论功重多级，捷书飞奏何超忽。 \n圣朝不杀谐至仁，远送炎方示微罚。万里虚劳肉食费， \n连头尽被毡裘暍。华裀重席卧腥臊，病犬愁鸪声咽嗢。 \n中有一人能汉语，自言家本长城窟。少年随父戍安西， \n河渭瓜沙眼看没。天宝未乱犹数载，狼星四角光蓬勃。 \n中原祸作边防危，果有豺狼四来伐。蕃马膘成正翘健， \n蕃兵肉饱争唐突。烟尘乱起无亭燧，主帅惊跳弃旄钺。 \n半夜城摧鹅雁鸣，妻啼子叫曾不歇。阴森神庙未敢依， \n脆薄河冰安可越。荆棘深处共潜身，前困蒺藜后臲卼. \n平明蕃骑四面走，古墓深林尽株榾。少壮为俘头被髡， \n老翁留居足多刖。乌鸢满野尸狼藉，楼榭成灰墙突兀。 \n暗水溅溅入旧池，平沙漫漫铺明月。戎王遣将来安慰， \n口不敢言心咄咄。供进腋腋御叱般，岂料穹庐拣肥腯. \n五六十年消息绝，中间盟会又猖獗。眼穿东日望尧云， \n肠断正朝梳汉发。近年如此思汉者，半为老病半埋骨。 \n常教孙子学乡音，犹话平时好城阙。老者傥尽少者壮， \n生长蕃中似蕃悖。不知祖父皆汉民，便恐为蕃心矻矻. \n缘边饱喂十万众，何不齐驱一时发。年年但捉两三人， \n精卫衔芦塞溟渤。",
  "dynasty": "唐代",
  "id": 21077,
  "name": "和李校书新题乐府十二首。缚戎人",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}