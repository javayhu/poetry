{
  "content": "郁蒸夏将半，暑气扇飞阁。骤雨满空来，当轩卷罗幕。 \n度云开夕霁，宇宙何清廓。明月流素光，轻风换炎铄。 \n孤鸾伤对影，宝瑟悲别鹤。君子去不还，遥心欲何托。 \n金菊延清霜，玉壶多美酒。良人犹不归，芳菲岂常有。 \n不惜芳菲歇，但伤别离久。含情罢斟酌，凝怨对窗牖。 \n霁雪舒长野，寒云半幽谷。严风振枯条，猿啼抱冰木。 \n所嗟游宦子，少小荷天禄。前程未云至，凄怆对车仆。 \n岁寒成咏歌，日暮栖林朴。不惮行险道，空悲年运促。",
  "dynasty": "唐代",
  "id": 42631,
  "name": "古兴",
  "poet": {
    "id": 0,
    "name": "赵氏1",
    "star": 0
  },
  "star": 1,
  "tags": []
}