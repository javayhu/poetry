{
  "content": "伤春\n落花风飞去，故枝依旧鲜，月缺终须有再圆。圆，月圆人未圆。朱颜变，几时得重少年？\n咏蓝采和\n紫檀敲寒玉，绿袍飘败荷，好个春风蓝采和。歌，人生能几何？乾坤大，小儿休笑他。\n颂升平\n太平谁能见？万村桑柘烟，便是风调雨顺年。田，绿云无尽边。穷知县，日高犹自眠。\n咏樵\n这家村醪尽，那家醅瓮开，卖了肩头一担柴。口怡，酒钱怀内揣，葫芦住，大家提去来。\n宿邯郸驿\n梦中邯郸道，又来走这遭，须不是山人索价高。嘲，虚名无处逃。谁惊觉，晓霜侵鬓毛。\n咏渊明\n晋时陶元亮，自负经济才，耻为彭泽一县宰。栽，绕篱黄菊开。传千载，赋一篇《归去来》。\n崧南秋晚\n谢公东山卧，有时携妓游，老我松南书满楼。楼外头，乱峰云锦秋。谁为寿？绿鬟双玉舟。\n道情\n今人不饮酒，古人安在哉？有酒无花眼倦开。鼓吹台，玉人扶下阶。何妨碍，青春不再来。\n道人为活计，七件儿为伴侣，茶药琴棋酒画书。世事虚，似草梢擎露珠。还山去，更烧残药炉。\n太宗凌烟阁，老子邀月楼，便是男儿得志秋。休，几人能到头？杯中酒，胜如关内侯。\n海棠秋千架，洛阳官宦家，燕子堂深竹映纱。嗏，路人休问他，夕阳下，故宫惊落花。\n【中吕】上小楼\n钱塘感旧\n虚名仕途，微官苟禄。愁里南闽，客里东吴，梦里西湖。到寓居，问士夫，都为鬼录，消磨尽旧时人物。\n题小卿双渐\n苏卿告覆，金山题句。行哭行啼，行想行思，行写行读。自应举，赴帝都，双郎何处，又随将贩茶人去。\n西湖宴饮\n人凭画阑，舟横锦岸。一线苏堤，两点高峰，四面湖山。玉筝弹，彩袖弯，红牙轻按，直吃的酒阑人散。\n春日闺怨\n伤春病体，残春天气。萦损柔肠，蹙损双蛾，瘦损香肌。唤小梅，你快疾，重门深闭，怕莺花笑人憔悴。\n西湖泛舟\n骄骢锦鞯，轻罗彩扇。帘卷东风，花绽香云，柳吐晴烟。泛画船，列绮筵，笙箫一片，人都在水晶宫殿。\n春残离思\n春光正浓，莺声相送。人云兰堂，尘锁妆台，画罨帘栊。锦帐中，翠被空，无人相共，央及煞绿窗春梦。\n佳人送别\n鸳鸯共栖，鸾凤相配。夜放同衾，朝朝同乐，步步相随。猛可里，个厮离，相留无计，登时间粉憔脂悴。\n佳人话旧\n幽栏小轩，闲庭深院。同向书帏，共坐吟窗，对理冰弦。想在先，忆去年，今番相见，思量的人眼前活现。\n青楼妓怨\n正如鱼似水，早无仁无认。使了钱物，置了鞍马，做了衣袂。使见识，觅厮离，将咱抛弃，闪的人脊筋儿着地。\n闺庭恨别\n相知笑他，傍人毁骂。谢馆秦楼，柳陌花街，浪酒闲茶。若到家，下的马，如何干罢？和这吃敲才慢慢的说话。\n章台怨妓\n将咱撒开，和人伴怪。误了功名，弃了妻男，废了田宅。想起来，甚颇耐，当时欢爱。都撇在九霄云外。",
  "dynasty": "元代",
  "id": 70658,
  "name": "【南吕】金字经_伤春落花风",
  "poet": {
    "desc": "吴仁卿，名弘道，号克斋。至顺 元年(一三三○)前以府判致仕，他还担任过知县。",
    "id": 2233,
    "name": "吴仁卿",
    "star": 0
  },
  "star": 1,
  "tags": []
}