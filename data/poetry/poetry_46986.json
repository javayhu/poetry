{
  "content": "二仪均四序，五岳分九州。灵造良难测，神功匪易酬。 \n恒山北临岱，秀崿东跨幽。澒洞镇河朔，嵯峨冠嵩丘。 \n禋祠彰旧典，坛庙列平畴。古树侵云密，飞泉界道流。 \n从官叨佐理，衔命奉珍羞。荐玉申诚效，锵金谅有由。 \n郊原照初日，林薄委徂秋。塞近风声厉，川长雾气收。 \n他乡饶感激，归望切祈求。景福如光愿，私门当复侯。",
  "dynasty": "唐代",
  "id": 46986,
  "name": "恒岳晨望有怀",
  "poet": {
    "id": 0,
    "name": "李夐",
    "star": 0
  },
  "star": 1,
  "tags": []
}