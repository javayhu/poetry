{
  "content": "功名果何物，天欲付英豪。请看襄汉，今日谁驾六灵鳌。阅礼崇诗元帅，大纛高牙临塞，砥柱一洪涛。百辟拱辰极，欢动赭黄袍。 \n策无遗，勋益著，德弥高。定知阳报，谢庭兰玉付儿曹。秀发如君独擅，浑似当年幼度，文武素兼韬。岁岁长为寿，霞液荐蟠桃。",
  "dynasty": "宋代",
  "id": 67961,
  "name": "水调歌头（寿边守）",
  "poet": {
    "id": 0,
    "name": "程伯春",
    "star": 0
  },
  "star": 1,
  "tags": []
}