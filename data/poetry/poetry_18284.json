{
  "content": "夙抱丘壑尚，率性恣游遨。中为吏役牵，十祀空悁劳。 \n外曲徇尘辙，私心寄英髦。进乏廓庙器，退非乡曲豪。 \n天命斯不易，鬼责将安逃。屯难果见凌，剥丧宜所遭。 \n神明固浩浩，众口徒嗷嗷。投迹山水地，放情咏离骚。 \n再怀曩岁期，容与驰轻舠.虚馆背山郭，前轩面江皋。 \n重叠间浦溆，逦迤驱岩嶅。积翠浮澹滟，始疑负灵鳌。 \n丛林留冲飙，石砾迎飞涛。旷朗天景霁，樵苏远相号。 \n澄潭涌沉鸥，半壁跳悬猱。鹿鸣验食野，鱼乐知观濠。 \n孤赏诚所悼，暂欣良足褒。留连俯棂槛，注我壶中醪。 \n朵颐进芰实，擢手持蟹螯。炊稻视爨鼎，脍鲜闻操刀。 \n野蔬盈倾筐，颇杂池沼芼.缅慕鼓枻翁，啸咏哺其糟。 \n退想于陵子，三咽资李螬。斯道难为偕，沉忧安所韬。 \n曲渚怨鸿鹄，环洲凋兰mL.暮景回西岑，北流逝滔滔。 \n徘徊遂昏黑，远火明连艘。木落寒山静，江空秋月高。 \n敛袂戒还徒，善游矜所操。趣浅戢长枻，乘深屏轻篙。 \n旷望援深竿，哀歌叩鸣艚。中川恣超忽，漫若翔且翱。 \n淹泊遂所止，野风自颾颾.涧急惊鳞奔，蹊荒饥兽嗥。 \n入门守拘絷，凄戚增郁陶。慕士情未忘，怀人首徒搔。 \n内顾乃无有，德輶甚鸿毛。名窃久自欺，食浮固云叨。 \n问牛悲衅钟，说彘惊临牢。永遁刀笔吏，宁期簿书曹。 \n中兴遂群物，裂壤分鞬櫜。岷凶既云捕，吴虏亦已鏖。 \n捍御盛方虎，谟明富伊咎。披山穷木禾，驾海逾蟠桃。 \n重来越裳雉，再返西旅獒。左右抗槐棘，纵横罗雁羔。 \n三辟咸肆宥，众生均覆焘。安得奉皇灵，在宥解天弢. \n归诚慰松梓，陈力开蓬蒿。卜室有鄠杜，名田占沣涝。 \n磻溪近余基，阿城连故濠。螟蛑愿亲燎，荼堇甘自薅。 \n饥食期农耕，寒衣俟蚕缲。及骭足为温，满腹宁复饕。 \n安将蒯及菅，谁慕粱与膏。弋林驱雀鷃，渔泽从鳅鱽。 \n观象嘉素履，陈诗谢干旄。方托麋鹿群，敢同骐骥槽。 \n处贱无溷浊，固穷匪淫慆。踉跄辞束缚，悦怿换煎熬。 \n登年徒负版，兴役趋代鼛。目眩绝浑浑，耳喧息嘈嘈。 \n兹焉毕馀命，富贵非吾曹。长沙哀纠纆，汉阴嗤桔槔。 \n苟伸击壤情，机事息秋豪。海雾多蓊郁，越风饶腥臊。 \n宁唯迫魑魅，所惧齐焄藨。知罃怀褚中，范叔恋绨袍。 \n伊人不可期，慷慨徒忉忉。",
  "dynasty": "唐代",
  "id": 18284,
  "name": "游南亭夜还叙志七十韵",
  "poet": {
    "desc": "柳宗元（773年－819年），字子厚，唐代河东（今山西运城）人，杰出诗人、哲学家、儒学家乃至成就卓著的政治家，唐宋八大家之一。著名作品有《永州八记》等六百多篇文章，经后人辑为三十卷，名为《柳河东集》。因为他是河东人，人称柳河东，又因终于柳州刺史任上，又称柳柳州。柳宗元与韩愈同为中唐古文运动的领导人物，并称“韩柳”。在中国文化史上，其诗、文成就均极为杰出，可谓一时难分轩轾。",
    "id": 646,
    "image": "https://raw.githubusercontent.com/hujiaweibujidao/poetry/master/image/image_646.jpg",
    "name": "柳宗元",
    "star": 0
  },
  "star": 2,
  "tags": []
}