{
  "content": "手捻黄花，对西风无语，双鬓萧萧。韶华暗中过眼，零落心交。登临把酒，更谁伴、破橘持螯。惟只有，湖边鸥鹭，飞来如受人招。 \n往事不禁重省，料绾罗分钿，翠减香销。空向画桥古树，犹系轻桡。西兴渡口，误归帆、几信寒潮。伤情处，淡烟残照，倚阑人共秋高。",
  "dynasty": "宋代",
  "id": 68279,
  "name": "汉宫春（九日登丰乐楼）",
  "poet": {
    "id": 0,
    "name": "王某",
    "star": 0
  },
  "star": 1,
  "tags": []
}