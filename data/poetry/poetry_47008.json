{
  "content": "雄雄天之中，峻极闻维嵩。作镇盛标格，出云为雨风。 \n瑞时物不疠，顺泽年多丰。加高冠四方，视秩居三公。 \n明朝虔昭报，颁祀岁严恭。署祝纡御札，诏贤导宸衷。 \n皇皇三川守，馨德清明躬。肃徒奉兰沐，竟夕玉华东。 \n星汉耿斋户，松泉寒寿宫。具修谅蠲吉，曙色犹葱曚。 \n端仪大圭立，兴俛声玲珑。挹瓒椒桂馥，奏金岩壑空。 \n灵歆若有答，仿佛传祝工。卒事不遑偃，胜奇纷四丛。 \n朝霞破灵嶂，错落间苍红。动息形似蚁，玄黄气如笼。 \n奔倾千万状，群岳安比崇。日月襟袖捧，人天道路通。 \n冥搜必殚竭，跻览忘崎穹。踏翠遍诸刹，趣绵步难终。 \n浮丘仙袂接，谢公屐齿穷。龙潭应下瞰，九曲当骇容。 \n龙门计东豁，三台有何踪。金象语奚应，玉人光想融。 \n瑶浆与石髓，清骨宜遭逢。况是降神处，迹惟申甫同。 \n周翰已洽论，伊衡亦期功。诚富东山兴，须陟中台庸。 \n勉促旋騑軨，未可恋云松。散材事即异，期为卜一峰。",
  "dynasty": "唐代",
  "id": 47008,
  "name": "府尹王侍郎准制拜岳，因状嵩高灵胜，寄呈三十韵",
  "poet": {
    "desc": "尉迟汾，德宗贞元十七年(801)与韩愈同游洛北惠林寺。时方应进士试，韩愈致书试官，以出群之才荐。",
    "id": 1046,
    "name": "尉迟汾",
    "star": 0
  },
  "star": 1,
  "tags": []
}