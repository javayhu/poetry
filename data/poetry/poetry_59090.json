{
  "content": "邂逅非专约。纪当年、林堂对竹，艳歌春酌。一笑乘鸾明月影，馀事丹青麟阁。待宇宙、长绳穿却。念我中原空有梦，渺风尘、万里迷长乐。愁易老，欠灵药。 \n别来几度霜天鹗。厌纷纷、吞腥啄腐，狗偷乌攫。东晋风流兼慷慨，公自阳春有脚。妙悟处、不存毫发。何日相从云水去，看精神峭紧芝田鹤。书壮语，遍岩壑。",
  "dynasty": "宋代",
  "id": 59090,
  "name": "贺新郎（次辛稼轩韵寄呈）",
  "poet": {
    "id": 0,
    "name": "张鎡",
    "star": 0
  },
  "star": 1,
  "tags": []
}