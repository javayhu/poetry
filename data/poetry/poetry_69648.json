{
  "content": "一更端坐，下手调元气。混沌无言，绝念存真意。呼吸绵绵，配合居中位。\n拨转些儿，黍米藏天地。\n　　二更清净，心要常虚守。默默回光，照见无中有。赶退群魔，振地金狮吼。\n顷刻功成，便与天齐寿。\n　　三更鸡叫，冬至阳初动。取坎填离，直向泥丸送。火运周天，炉内铅投汞。\n九转丹成，白雪飞仙洞。\n　　四更安乐，万事都无想。水满华池，浇灌灵根长。静里乾坤，仙乐频频响。\n道大冲虚，名挂黄金榜。\n　　五更月落，渐觉东方晓。谷里真人，已见分明了。玉户鸾骖，金顶龙蟠绕。\n打破虚空，万道金光皎。",
  "dynasty": "元代",
  "id": 69648,
  "name": "【商调】挂金索",
  "poet": {
    "id": 0,
    "name": "王玠",
    "star": 0
  },
  "star": 3,
  "tags": []
}