{
  "content": "四十君王，三百载间，兴亡一家。叹幕府峰高，生涯社燕，胭脂井暗，富贵飞花。山骨呈羞，江声带恨，磨尽英雄岁月赊。君知否，是枋头灞上，著数全差。 \n倚空长剑吁嗟。奈争战年来似乱麻。但苍陵古冢，白杨啼鴂，荒园废沼，青草鸣蛙。旋盖东南，风涛天堑，难比兴亡隙地些。休凝伫，望长安路杳，夕照愁鸦。",
  "dynasty": "宋代",
  "id": 67564,
  "name": "沁园春",
  "poet": {
    "id": 0,
    "name": "王云焕",
    "star": 0
  },
  "star": 1,
  "tags": []
}